---
  title: Als Telegrafist im Weltkrieg
  date: 2020-03-21
  description: Min morfars berättelse om sin tid som telegrafist, under Första Världskriget
  tags: 
    - Gustav Adolf Lüneburg
  slug: "/als-telegrafist-im-weltkrieg"
---

![Fernschreiber Lüneburg](./fernschreiber_luneburg.jpg)

## Som telegrafist under världskriget

... skrev morfars far Gustav Adolf som rubrik på det fotoalbum han lämnade efter sig -- fast han var snarare expert på teleprintrar: _fernschreiber_.

Gustav föddes i Wittenberge, Brandenburg, Tyskland i december 1881, och kom till Sverige som agent/representant 1910. 1913 reste han tillbaks till Tyskland, och tog med sig min morfars mor -- dom gifte sig i Berlin i mars 1913. I december 1913 föddes min morfar, i Frankfurt am Main. Under kriget fanns morfar, och hans mor, i Stockholm[^1]. Efter kriget kom också Gustav tillbaks till Sverige, och levde här tills han dog 1953.

[^1]: Elisabeth (som vi känner som _farmor Sabina_) och lilla Lennart skrevs in i Tyska Sankt Gertrud 1916-12-31, men troligen bodde de hos hennes föräldrar, på Ekensbergs Varv i Gröndal, redan tidigare. Enligt soldatboken så bodde familjen i Steglitz, Berlin, när Gustav ryckte in, och någon gång efter det har adressen strukits, och ersatts med adressen i Gröndal.

Någon gång efter kriget satte Gustav ihop ett album med bilder. Det sammanfattar hans 3 och ett halvt år som soldat, med många bilder, men väldigt få ord. En del av bilderna är, verkar det, tagna av Gustav själv, en del verkar vara vykort från platser han besökte, en del är teckningar utförda av kamrater. 

I en ficka på bakre pärmen finns hans _Militärpaß_, hans soldatbok. Den är ganska svårläst -- den är skriven för hand, och en del inklistrade lappar har bleknat med åren. På främre pärmens insida finns också en _gefechtskalender_, en "stridskalender". Med dessa kan man pussla ihop hans militära bana.

24 mars 1915 inställde Gustav sig, som frivillig, vid 5. Telegraf-bataljonens ersättningskompani i Klausdorf, några mil söder om Berlin.

![Rekrüt in Klausdorf. März 1915.](pg01.01.jpg)

Efter knappt tre månaders utbildning skickades hela kompaniet till västfronten, med sitt _Fernsprecher Doppelzug 187/I_. Först till La Bassé och Arras, på den tyska högerflanken, där dom bara var några dagar, och sedan över till vänsterflanken, vid Metzeral i Münsterdalen i Vogeserna.

![Ried zwischen Münster and Kahlenwasen](pg04.03.jpg)
x. Granateninschlag in der Fernsprech-station

I mitten av augusti blev Gustav Adolf sjuk, och skickad till lasarettet i Colmar, och sedan vidare till Badenweiler, i Schwartzwald.

![Im Lazarett Kolmar](pg05.02.jpg)
x Im Lazarett Kolmar

Här finns det en lucka i bilderna, och i stridskalendern -- kanske tyckte inte Gustav Adolf att det hände något att tala om? Av anteckningarna i soldatboken framgår att han var 2 månader tillbaks i Klausdorf, och fick utbildning på _der fernschreiber_, teleprintern. Efter det 8 månader kommenderad till televerket i Posen, som teleprinter-operatör.

I juli 1917 kommenderades han till armeavdelning Woyrsch, i Ryssland.

_(det kommer mer)_